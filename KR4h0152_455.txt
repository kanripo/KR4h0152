# -*- mode: mandoku-view; -*-
#+TITLE: 明文海
#+DATE: 2015-08-25 00:42:53.894438
#+PROPERTY: ID KR4h0152
#+PROPERTY: BASEEDITION WYG    
#+PROPERTY: JUAN 卷四百五十五
<pb:KR4h0152_WYG_455-1a>¶
欽定四庫全書¶
　明文海巻四百五十五　　　餘姚黄宗羲編¶
　　墓文二十七¶
　　　能臣¶
　　楊北山墓銘¶
公之繼室武功康太史徳涵之姊也故公之葬也¶
其兄子太學生玠謁太史請銘太史謂知公之深¶
者莫如予宜予銘夫予烏能為公銘哉然予知公¶
<pb:KR4h0152_WYG_455-1b>¶
實深不可以無言也昔𢎞治巳酉春公及予俱為¶
學官弟子督學潘先生合一州八縣士試於乾州¶
無慮數百人乃獨竒公謂公逺到之器云而予交¶
公盖自此始然是時咸寧馬公順長安童秉䖍俱¶
名動闗中其年秋秉䖍發解而予三人者亦遂同¶
舉其後同逰太學道誼劘切交愛甚至予三人同¶
舉丙辰進士秉䖍後舉壬戌又先逝至是公順亦¶
不幸卒矣乃獨予在故太史銘委焉按叅政孟公¶
<pb:KR4h0152_WYG_455-2a>¶
徳厚所述世行公姓楊諱武字崇文岐山人也岐山在¶
北公愛之故自謂北山先世盖𢎞農震之後唐末避兵¶
岐下遂家焉曽祖文秀精星厯術勝國末識東南天子¶
氣仗劍歸我髙祖以功授百戸後辭歸終於家祖貴博¶
學能文章乃不第嵗貢太學終太學生父禮隱者配孺¶
人龎氏生子全企繼孺人翁氏生公公且免身母夢月¶
墮其懐故公之生也神骨特異不幸父母早逝鞠於伯¶
兄全而後恃以底成立者伯兄力也公舉進士之明年¶
<pb:KR4h0152_WYG_455-2b>¶
丁巳出知淄川縣是時縣治久廢公下車鋤惡弭盜修¶
繕城池疏理寃滯勸課耕織積敖倉之粟振帷簿之風¶
拓廟學之規崇鄉賢之祀興詩書之教賑貧乏之士盖¶
乏科者且百年乃相繼舉者數人彬彬與名邑敵矣公¶
善用智以此聽訟輒得其情盖有盜市人稷米者求之¶
不得公攝其鄰居者數十人跪之於庭而漫理他事不¶
問巳忽厲聲曰吾得盜米者矣其一人色動良久復厲¶
聲言之其人愈益色動公指之曰第幾行第幾人是盜¶
<pb:KR4h0152_WYG_455-3a>¶
米者其人遂服又盜田園𤓰瓠者是夜大風雨根蔓俱¶
盡公疑其讐家也乃令印取夜盜者足跡布灰於庭攝¶
村中之丁壯者令履其上而曰合其跡者即盜也其最¶
後一人輾轉有難色且氣促甚公執而訊之果讐家而¶
盜者也𤓰瓠宛然在焉又一路行者於路傍枕石睡熟¶
囊中千錢乃人盜去公令舁其石於庭鞭之數十而許¶
人縱觀不與禁乃潜使人於門外候之有窺覘不入者¶
即擒之果得一人盜錢者也聞鞭石事甚竒不能不來¶
<pb:KR4h0152_WYG_455-3b>¶
入則又不敢求其錢費十文爾餘以還枕石者此數事¶
予皆聞諸淄川細民盖典史陳璝者黄巖老吏也嘗侮¶
慢公公怒鞭之於庭璝急誣奏公於是淄川民十輩走¶
闕下為公訟寃嘗見予予故聞諸善政云公嘗出視淄¶
河謂可溉田指示疏鑿處皆值故渠嵗旱蝗飛蔽天公¶
憂甚齋沐祭蝗蝗息徒行禱雨甚苦天降時雨竟以有¶
年於是撫巡都御史御史前後薦而辛酉春考績於吏¶
部其年冬起為浙江道監察御史乙丑清理河南軍務¶
<pb:KR4h0152_WYG_455-4a>¶
及查盤軍器前後凡三年尺籍器物罔不精審而風裁¶
凛然藩臬郡縣逺邇懾伏正徳丁夘代歸刷巻京畿道¶
明年戊辰出按順天諸郡縣徃時巳稱為難而是時劉¶
瑾用事事多牽制不可行公蕩然無所迴避雖不及於¶
禍然猶罰米百餘石至於救任邱邊氏中傷之禍辨宻¶
雲李順殺人之誣即劉瑾亦稱其為真御史也己巳擢¶
大理寺左寺丞受勑勘視大同邊務若屯田不均軍役¶
耗損諸弊政釐正裁革彈劾不少避邊人誦焉明年庚¶
<pb:KR4h0152_WYG_455-4b>¶
年超拜都察院左僉都御史巡撫宣府地方盖所謂北¶
門鎻鑰者公毅然當之而時論亦以為非公不可冀將¶
大有為矣未幾瑾敗言者不問才能堪否輙以鄉人為¶
辭公由是罷歸里舍乃於城外置墅構寳穡之堂以農¶
為務藝植花竹必成行列一器一物罔不精好性不喜¶
酒而風致甚髙徃年戊寅嘗與徳涵太史過予同逰南¶
山紫閣諸峯信宿然後别去嘉靖甲申予徃夀徳涵尋¶
又歸女得再會公而己丑冬會葬康生子寛幸復會然¶
<pb:KR4h0152_WYG_455-5a>¶
是時公巳被疾數年矣風致頓殊執予手不勝眷戀予¶
亦戚戚不忍别嗚呼孰意其竟不起盖壬辰十一月二¶
十一日云距生天順甲申四月十四日夀六十九嵗以¶
卒之明年癸巳月日葬某地先塋公為御史考績得勑¶
贈其父母而元配郭孺人繼葛孺人得贈封焉後繼王¶
氏及太史之姊俱先卒而與葛孺人俱無子獨郭孺人¶
生一子一女子琢甚慧不幸十七嵗死女適鳳翔府學¶
生李韋亦先卒矣今幸有子琰為側室李氏出者巳勝¶
<pb:KR4h0152_WYG_455-5b>¶
冠足以慰公公妙舉子業而古文歌詩亦不作世人言¶
語盖數卷載之家乗云予徃㳺太學時與公共憂患通¶
有無即同氣之親或弗如也比歸里舍顧會晤希闊甚¶
不能無感及公卒又未能走哭盡哀俯仰今昔情何如¶
耶情何如耶幸未死猶得以銘公之墓乃抆淚為之銘¶
曰北山之英鍾其靈海月之精感而生智圓而神胡蒞¶
弗能中道而傾匪予智之弗經既歸既耕既樂且盈厭¶
世而征蒼虬是乗海月熒熒北山青青億萬斯年神遊¶
<pb:KR4h0152_WYG_455-6a>¶
乎太清¶
　¶
　¶
　¶
　¶
　¶
　¶
　¶
<pb:KR4h0152_WYG_455-6b>¶
　¶
　¶
　¶
　¶
　¶
　¶
　¶
　明文海巻四百五十五¶
