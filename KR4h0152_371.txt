# -*- mode: mandoku-view; -*-
#+TITLE: 明文海
#+DATE: 2015-08-25 00:42:50.860404
#+PROPERTY: ID KR4h0152
#+PROPERTY: BASEEDITION WYG    
#+PROPERTY: JUAN 卷三百七十一
<pb:KR4h0152_WYG_371-1a>¶
欽定四庫全書¶
　明文海巻三百七十一　　　餘姚黄宗羲編¶
　　記四十五¶
　　　祠廟¶
　　虎丘重修五賢祠記(孫繼臯/)¶
虎丘之北岑舊有平逺堂以佐名勝豁遊目而乆之乃¶
為龕以祠五賢則為唐韋轉運白少傅劉賔客宋王翰¶
林蘇文忠韋白劉先後繇重職補外刺史蘇州王繇大¶
<pb:KR4h0152_WYG_371-1b>¶
理宰長洲而蘇以南竄經陟不啻數數然咸有樂乎斯¶
丘者龕之設實自近嵗江長洲始後十許年為今年庚¶
成户部陳公用望郎𣙜闗滸墅自公来登覩堂宇漸圮¶
堦砌都裂慨焉捐𣙜之羨凡百有廿金以付寺僧明鏡¶
仍遴官耆之才而勤者使飭而新之工竣屬余記其事¶
余於斯役而竊有感於斯丘之有數君子也夫此數君¶
子者文章風節凌跨一時焜燿千古而或一麾以出或¶
三黜以徙羈縻流浪於江湖之間而斯丘至今幸得借¶
<pb:KR4h0152_WYG_371-2a>¶
其風流以為重假令當時身不出國門官不離蘭臺鳯¶
閣以老雖勲業在朝著望斯丘迢迢東南一抔耳尚誰¶
得而有之哉蓋惟天也若故偃蹇其遇而饒予之以吾¶
吳之佳山水而數君子因得稱隠吏遷人徜徉笑傲於¶
幽竒葱菁之區流連題咏低回而不忍去夫亦重有感¶
也然則斯丘也其遂為數君子之丘與客曰不然前此¶
闔閭不有之以為墓乎而虎不至今蹲也是闔閭且不¶
得而有也生公不有之以為臺乎而石不至今㸃頭也¶
<pb:KR4h0152_WYG_371-2b>¶
是生公亦不得而有也王珣不有之以為宅乎而非禪¶
宫梵刹不至今永也是王珣曽不得而有也矧宦轍謫¶
轅飄忽往来譬若雲萍然烏得而有之嗟乎惟逓處之¶
逓去之而終不得據以為有則天下之倐忽滅没轉盼¶
而不可以為常者皆是數也彼區區得䘮寵辱尚足以¶
挂高賢曠士之胸懐哉吾以知數君子者其深有得於¶
斯丘也已今吾試與公憑高而眺臨深而觀晨霞之粲¶
然夕照之軒然而禽獸之嚶然非夫數君子之文章耶¶
<pb:KR4h0152_WYG_371-3a>¶
池水之泠然石仞之□然而松栢之蒼然非夫數君子¶
之風節耶以至嵗時寒暑之推遷風霆雨電之不測卉¶
物之凋榮而烟嵐之聚散又非數君子升沉顯晦之變¶
態耶公其亦有俯而思仰而㑹曠世而相感者乎是數¶
君子之寄於斯丘者其迹而寄於公之俯仰者其神斯¶
丘之寄其迹杳乎其不可尋而公之寄其神者躍乎其¶
如有在也祠之右又有宋尹和靖暨國朝何别駕二祠¶
和靖宋儒故結菴丘之傍而别駕在正徳間於郡有保¶
<pb:KR4h0152_WYG_371-3b>¶
障功公槩而飭之並祠下為重臺五盤旋蜿蜒直丘之¶
麓公所創也公名訏謨閩之長泰人萬厯辛丑進士¶
　　重表譙公祠記(丁自申/)¶
長民者務於義之所可盡而不過激於事之所必更其¶
斯為輯民和神者歟夫以義有可盡於利所由而興之¶
於敝所窮而革之謂之有為於民可也事之所不必更¶
者因之無損於其實而足以垂荒逺之跡廢之徒眩於¶
其名而或以啟疑信之心此其於民既無所為而所以¶
<pb:KR4h0152_WYG_371-4a>¶
為神者則吾不知矣夫神於民義亦有闗焉而長民者¶
所縁以設教也今使義為之盡而所更者於義無所取¶
其勢又不能排此以信彼則不若不更者之為愈如是¶
而必為之更焉無乃志意亦有所激而傷於過耶且孔¶
子所謂敬神而逺之者直以神理為不可知不欲䙝而¶
即之耳未聞毁之而足以為敬驅之而後以為逺也今¶
天下神祀之盛不翅古時其懐柔所不著者或以土人¶
侈其威靈私其功徳而奉之未有無因而血食特歆於¶
<pb:KR4h0152_WYG_371-4b>¶
異代也儒者讀孔孟之書治三代之民豈欲舍民義而¶
𨗳之以尚鬼之教顧事之已往亦有無害於義者吾盡¶
其所以務民者兢兢焉固不𨗳其始之所趨亦不奪其¶
習之所漸如是而和神乃所以輯民豈非長民者之所¶
當知哉南兖之有譙公周彼其威靈赫於殊代功徳私¶
於一鄉亦土人以為可血食者也其墓之封題於縣治¶
之後者既祀且久一旦移而墟之於千百年曠世之餘¶
雖當事者排宿業而犯群咻卓有定見然吾所謂非民¶
<pb:KR4h0152_WYG_371-5a>¶
義所闗而志意或傷於激者蓋騐以今日吏民之心欲¶
復其墓而祀之則不若不更而移者之為愈殆非誣已¶
當祀之未還故地也或謂譙公英靈常凴墟墓咄咄能¶
菑禍人頗有伯有為厲之説余以伯有之厲為後不立¶
自晋至今公後之弗延乆矣所為尸祝而崇事之者夫¶
非吏民不冺之心乎雖公之靈足以為厲即不宜降厲¶
以虐於我事者是使吏民何以欽公之祀而公亦無以¶
繫斯土之私也吾知必無此矣但表其地而復之者是¶
<pb:KR4h0152_WYG_371-5b>¶
則吏民欲有以慰公之棲而公之英靈亘千百年慿附¶
睠顧於此亦未可知夫不為神之故而有妨於民之義¶
乂以答民之望而獲寜乎神之歸是一舉而兩得也何¶
獨不可為與或曰徙而復遷返其故也又飭其祠禮也¶
義乎曰墓之祀則野於禮祠之脩則附於典夫公於鄉¶
賢有列享矣祠則本其所設而非有加也此所謂禮而¶
權之以義者也祠成因推言公墓之可以無廢而祠祀¶
之所由復興亦古者縁以設教之意歟祠屋凡幾楹不¶
<pb:KR4h0152_WYG_371-6a>¶
務豐飭僅取成禮凡費金若干两米若干斛皆取諸贖¶
餘者以邑簿李褒董役而落成於署事通判吳君君才¶
周民務又深於鬼神之情狀其力贊議以譙祀為必可¶
復與予同官有合率多此類云法得槩書¶
　　常熟縣新建先賢巫公祠記(陳寰/)¶
虞山者吾常熟鎮也其東南椒麓形勝尤倍丹崖碧溪¶
河逆泝縣城址環之縁為西闗萬井輻輳其椒有仲雍¶
子游墓有老子祠麓有致道觀觀内有七星古檜有梁¶
<pb:KR4h0152_WYG_371-6b>¶
昭明太子讀書臺有宋學士丹井銘嵗時習朝儀於此¶
為祝聖道塲觀之西有嶽廟有張許闗劉諸忠臣祠當¶
觀廟間地稍隙鄉民據之列栁鑿壙死將𦵏焉嘉靖戊¶
子冬大廵撫峯陳公行縣至常熟先是吳公子游以縣¶
之先賢故得立專祠於文廟左公既謁文廟則謁子游¶
祠見商相巫公咸與其子賢亦皆以鄉賢設木主廡下¶
乃退坐明倫堂進一高等生俾講巫咸故實既畢復進¶
一高等生俾講子游既畢乃諭之曰巫與子游世次前¶
<pb:KR4h0152_WYG_371-7a>¶
後如此今爾崇奉鄉賢而乃列咸父子兩廊於義何如¶
瞻享既忒神必靡寜此固官府責然事在學校亦訖無¶
建請何邪諸生皆稱謝因再拜言曰昔宋嘉定間人治¶
地青龍岡下得古碑鑱五大字曰商相巫咸塚皆古八¶
分書縣令孫應時因遂建祠宇碑記尚傳今青龍岡地¶
雖其可考然祗在山麓於是争舉鄉民壙地僭踰非制¶
請飭為祠甚當乃付之縣令胡君因出公帑償鄉民價¶
命歸壙立廟其内門前堂廡橋道後建正殿以奉二木¶
<pb:KR4h0152_WYG_371-7b>¶
主前臨通衢作石門表曰商賢相巫公祠明年夏落成¶
縣士夫及小民日相率往拜但見崇山幽林明秀森鬱¶
高臺素宇與松林竹石相掩罔不深副情佇慶忭頌美¶
胡君與二令洪君熊君軰以寰先嘗從史官後請纂言¶
述故鐫石祠中永示後世寰不可辭竊惟古稱鄉先生¶
没可祭於社如公父子則豈惟鄉先生乎哉昔者周公¶
嘗告召公曰巫咸乂王家而朱子集楚詞註又謂公古¶
之神巫聖賢稱論蓋因事有指一以道言一以術言夫¶
<pb:KR4h0152_WYG_371-8a>¶
道有大小術有正邪道固可該術而術不外於道今如¶
周公朱子所述則其道非小道術非邪術臯䕫稷契之¶
所得羲和仲叔之所明萬世而下欲以輔世相君與夫¶
推𤣥運測化機者孰非巫氏家傳之學耶即其有功世¶
教若此雖天下皆祠殆亦非過况於所生之鄉而今且¶
泯泯焉固宜當道君子考世申義而不能已也嗚呼商¶
周之臣自伊傅外顯名後世者要不多見而孔門弟子¶
江以南無聞焉今常熟海内一邑而商周人物已盛若¶
<pb:KR4h0152_WYG_371-8b>¶
此豈非東南之光乎為縣後學者景行先哲求無仰玷¶
將若何而可逺勢忘利反身踐實不必追昔感義而所¶
以為道術者必大必正不徒事文學之末以獵取科第¶
而所以為臣子者必恭必謹敏徳勵行等而進之以希¶
聖賢如是而經傳遺教以及今日祠祀之新庶無負耳¶
茍不能自振㧞與時俗溷焉且瞻象過祠而心惟之其¶
能無靦然也乎寰故直為是説願從邑之後賢同悉所¶
戒勉者¶
<pb:KR4h0152_WYG_371-9a>¶
　　公安儒學梁公生祠記(袁宏道/)¶
天之大也無所不有而非挾其有以角也聖人亦然使¶
天嘵嘵然與春争華與秋争實與萬物争洪纎大小天¶
亦物耳故聖人之大以受不以勝天下之為道者岐矣¶
其道皆竊吾近似者也吾僕役之則吾用而角之必且¶
外吾而求張故以宣尼之聖而識小師老&KR0389;問道不以¶
是貶大暨於後儒挾吾之所有以求勝而吾之道一變¶
而儒始名再變而儒退然居九流之列三變而儒乃有¶
<pb:KR4h0152_WYG_371-9b>¶
為異道用者是則角之而張者也且夫諸子百家固未¶
有能出吾範者也棼而為名法比而為楊墨遁而為老¶
釋唯其竊吾似而甚焉則指之曰異學而實不出吾之¶
所有夫聼所言觀所行譽所試是聖人未嘗不名家也¶
春秋之斧鉞雖隠必誅是聖人未嘗不法家也吾蔬食¶
而愉快其樂我席不温轍不觧其愛兼是聖人未嘗廢¶
楊墨也寢有經食有戒是聖人未嘗廢攝生也幾研於¶
未發道竟於無聲臭是聖人未嘗廢虛無也唯其無所¶
<pb:KR4h0152_WYG_371-10a>¶
不有而出之以平淡故其大至於不可名異學者竊其¶
一以求專其譽故迹詭而言放以為不如是不足以自¶
崇其道而不知千變萬化皆不出吾儒之固有吾取其¶
精以供吾用而汰其甚告之以所敝彼亦且樂為吾用¶
吾覆之以天臨之以君庇之以父母彼安敢出而為吾¶
害吾自挾其道而與之角居然以敵名予之而彼亦傲¶
焉以敵自居於是異端之禍與吾儒相終始名曰尊吾¶
道其實薄吾藩而益賊以戈者也孟氏善衛道者其言¶
<pb:KR4h0152_WYG_371-10b>¶
不過曰歸斯受曰反經而已矣反經者使天下曉然知¶
常道之大而本之身以措天下皆綽綽然而有餘吾常¶
有餘而彼不足又安用借資於彼天下皆知吾之不借¶
彼所謂濯龍之宫白馬之舍其黨不得不少而道自衰¶
此所謂不攻而破者也故今之欲廓吾道莫若遵孔孟¶
之家法而明其書暢其旨先是中丞梁公以監司臨敝¶
邑見學宫圮慨然捐鍰新之毎至邑則進諸生徒告以¶
聖賢之微旨其言朴直無彫飾已又出書傳若干多先¶
<pb:KR4h0152_WYG_371-11a>¶
儒之所未發蓋公之所以衛道者與孟氏反經之旨千¶
古若一劵也昔者昌黎氏衛吾道徒為忿激之論而不¶
摽其本是以介胄衛也夫介胄所以攻非所以服也今¶
公苐發明孔孟之深旨使人知道之無遺覆而諸子百¶
家無異載此猶禮樂盛而悍獷銷聖門之伊吕也邑士¶
民戴公誨争請祠公邑錢侯聞之甚喜曰是王政之大¶
者竟如士民請祠成以記屬余余拜手曰公他日當俎¶
豆於白沙諸公之間者也然使後世知邑中有聖學自¶
<pb:KR4h0152_WYG_371-11b>¶
公始公之從祀自敝邑始一時令長師儒薫其徳而快¶
其事而不肖某得以文字濫其役是皆不朽之藉也公¶
名雲龍廣之瓊山人楚人戴公如羊叔子今者特祠黌¶
序間故畧述其功在聖門者其他威惠不具載以竢異¶
日志峴首者¶
　　重修聖母元君祠記(王嘉言/)¶
東光城東四十里為燈明寺民萌凑積亦一顯鎮也鎮¶
東路北有元君祠一區不知所自始而主此祠者為干¶
<pb:KR4h0152_WYG_371-12a>¶
氏近因風雨剥圮修葺之既固既完復礱貞珉欲紀其¶
事而比丘尼明信者乃屬鴻臚君馬氏斯臧問記於余¶
余聞之學士長老云碧霞元君者即華山玉女也今岱¶
嶽有祠祠宇瑰偉壮麗天下之祝釐祈福者趨焉嵗所¶
入香緡以萬計而自此祠外天下之為離宫行祠者小¶
若大又不下萬計抑何盛也或者曰神有方也而方自¶
有主元君西嶽神也胡為乎祠於東東已據非其位矣¶
而離宫行祠又胡為紛紛於天下且也以柔姿坤徳而¶
<pb:KR4h0152_WYG_371-12b>¶
奔走四海之士女争先恐失供奉恐後望之若慕而即¶
之若素彼遵何道哉吁可怪也於呼金石竽瑟之音青¶
黄黼黻之觀聾瞽者莫與也夫元君之祠於東也彼亦¶
直寄焉以為不知已疑議也不祠於東者且獨無憾乎¶
彼不知夫𤣥帝乎𤣥帝北方神也而建殿於太和山殿¶
以金飾至竭縣官之府庫而士女之奔走如雲與元君¶
埒夫太和豈亦北土也彼不知夫清源真君乎斬蛇除¶
害績茂於蜀而中國顧傾動焉彼又不知夫漢壽闗將¶
<pb:KR4h0152_WYG_371-13a>¶
軍乎生也威震荆襄没而其神破蚩尤復塩池祠而祀¶
之者合天下紛如也亦豈獨觧人與荆人故曰神也者¶
妙萬物而為言者也慈仁而貞烈瑩㓗而淵懿誠動於此¶
機應於彼無西東無南北方所不得而靳杳杳㝠㝠日¶
夜流行乎宇宙而莫知其所萌拜跪曲拳呼號鼔動竭¶
蹷天下而不知其所為使若有真宰而曽不得其朕而¶
凡人之心翦翦者廼以臆議之不亦謬乎嗚呼兹元君¶
之祠所為無擇於地者非怪也雖然世俗所為建祠而¶
<pb:KR4h0152_WYG_371-13b>¶
供奉者果有為乎天下熈熈皆為釐來天下攘攘皆為¶
福往不究夫惠廸從逆之理與所以吉㓙之由而一意¶
徼之謬矣然則建廟可名節弗立惡乎可脩祠可行謬¶
不飭惡乎可貞其心而幽隠孚㓗其行而神明合則為¶
釐為福也且有待徼乎不然則神也者公明而正直者¶
也孰弊弊以狥天下為事哉是為記¶
　　重建至徳祠碑記(蔣璜/)¶
某生長於吳吳為泰伯賜履之域有司嵗奉蒸嘗廟貌¶
<pb:KR4h0152_WYG_371-14a>¶
甚偉其東北百餘里有虞山山之西麓有虞仲墓或謂¶
伯仲竄迹在此夫吳於洛鎬為荒服在春秋以逺擯之¶
然吳處東海荆處西南鄙相距數千里吳至夫差始折¶
而入於越越後并於荆當翦商之世吳不𨽻荆明矣伯¶
以採藥逃荆以翦桐卜吳事可逆揣乃又謂仲雍居吳¶
斷髪文身豈伯仲俱逃而異轍耶其故不可知也余令¶
延唐延唐之鎮曰黄馬山其陽曰大塘其泉西滙於山¶
陂或渟或駛所溉田萬頃有祠於大塘者周大王廟即¶
<pb:KR4h0152_WYG_371-14b>¶
泰伯祠於山陂者曰黄馬相公廟即仲雍余始恍然曰¶
兹荆蠻也茲伯仲遺跡乎两祠靈異著聞某治延唐之¶
二年嵗旱率吏民齋沐禱輙應鄉耆老言尸祝自民間¶
良乆神廟初邑令蔡公来治始用特羊而嵗無常供或¶
市脯以獻嗣之者或舉或廢而荒祠不两楹材螙而埴¶
崩遺像峩然櫛沐於風雨荆菁之中某踖然不自已請¶
於两臺監大夫條上春秋饗禮嵗仰有司緍錢計七鍰¶
費嗇而典備皆報可則更謀於縣尉周君幸徼使君之¶
<pb:KR4h0152_WYG_371-15a>¶
惠曠儀肇舉而榱桷不支堧垣不具有如一旦委諸草¶
莽何以妥神靈乎且犧象不出門嘉樂不野合古之訓¶
也私計鳩材埏埴益壯其棟宇而崇隆其址逾三尺許¶
於是翦除荆棘流泉&KR1095;石幽壑重潭與古榦蒼藤森然¶
䕃合盤薄四顧流可觴梁可度磯可釣峰隂紫緑可把¶
先平丘壑種種相逼忘其身之風塵吏也既告成事乃¶
肅鄉先生章縫諸士修俎豆之儀進耆老而觴之曰是¶
禮也舉光昭令徳丕顯供庥敢徼福假靈於諸父老實¶
<pb:KR4h0152_WYG_371-15b>¶
式承之昔司馬子長謂荆楚悍勇好亂夫非伯仲竄迹¶
地耶不寜惟是九疑之南有虞氏之鼎湖也两階干羽¶
苗民已格百年龍馭猶指災荒彼一聖兩賢者千古車¶
轍若擇地而蹈不謀而契即名都壯縣文獻之邦不可¶
幸得而若邑两得之迄於今皤皤黄髪孝弟力田猶見¶
舞干之風採藥之遺意安所得慓疾之民而稱之某生¶
於吳為伯仲湯沐之邑吏於荆又為伯仲行遯之野何¶
相遘之竒也吾蔣氏受姓於姬始祖伯齡於公為從孫¶
<pb:KR4h0152_WYG_371-16a>¶
泝源有自世數可推而某與伯仲遺迹亦步亦趨斯又¶
竒之竒也夫神明之胄百世永昌而某宗姓受之禦災¶
捍患粒我蒸民兹一方受之若夫徳高三讓道中清權¶
苦其身并遁其名隂維萬古之綱常以續人心於不死¶
則萬世受之是役也經費規畫則某為政部署工人篳¶
路藍縷則縣尉周君思恩為政凢為饗室三楹左構亭¶
六隅三面枕流右為别室三楹一治庖供明薦一居守¶
僧而中奉司土更置門於東南向從龍首則周君議剙¶
<pb:KR4h0152_WYG_371-16b>¶
也其時為天啟壬戌之秋仲是為記¶
　¶
　¶
　¶
　¶
　¶
　¶
　明文海巻三百七十一¶
